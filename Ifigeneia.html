Ποιά Ιφιγένεια:

 

Ήτανε βράδυ και αργά, κοντεύανε μεσάνυχτα

Η ώρα εκείνη που άλλαξε για πάντα την ζωή σου

Στα χέρια σου εκράταγες δυο κόκκινα τριαντάφυλλα

Την νύχτα που σ’ εξορίσανε -παιδί της Παραδείσου

 

Μοίρα σκληρή σαν θάνατος, μα πού να το πιστέψεις

‘Κλείσαν τα μάτια οι Παναγιές, πάψανε κι οι λυγμοί σου

Τα ‘βαλες με τον άνεμο που πήρε μακριά τις λέξεις

Και ούρλιαξες στα σκοτεινά μ’ όλη την δύναμή σου

 

Πώς το έζησες, πώς το ‘νιωσες, και πώς θα το παλέψεις

Στήνουν χορό οι δαίμονες στα βάθη της αβύσσου

Σημάδι ανεξίτηλο, χρώμα να του διαλέξεις

Κι ύστερα πέσε να σωθείς στα βάθη της ψυχής σου

 

Πέρα, ανάψανε φωτιές να κλείσουν τα περάσματα

Ποιά Ιφιγένεια το ‘σκασε ντυμένη την μορφή σου

Ακούμπησε στα πόδια σου σιδερικά και τάματα

Τότε που η νύχτα στόλισε με δάκρυα το κορμί σου

 

Μάταια και ανώφελα, όνειρα που φέρνουν τρόμο

Θεριό θα είσαι ή Θεός, -μ’ άνθρωπος δεν λογιέσαι

Που τα παλεύεις, τα νικάς, βγαίνεις ξανά στον δρόμο

Και στο σκοτάδι μια φορά, ακόμα, –περιπλανιέσαι

 

Μικρά -μεγάλα βήματα, ‘ξοπίσω σου βαδίζουν

Μιλιούνια οι Προσκυνητές και σε ακολουθάνε

Την νύχτα, πάλι απ’ την αρχή, τα φώτα την κερδίζουν

Διώχνουν τους εφιάλτες μας, κι ελπίδες μας κερνάνε

 

Εσύ μπροστάρης ή στερνός, δεν έχει σημασία

Αποσπερίτη –Αυγερινό, όπως κι αν σε βαφτίσουν

Την απόλυτη του σκοταδιού μάχεσαι εξουσία

Με τα κομμένα σου φτερά για μόνη ανταμοιβή σου
